Wyobraźmy sobie, że uderzamy z rozbiegu głową w pień. Rozpędzamy się do 20–30 km na godzinę i bach. Kilka tysięcy razy dziennie. Wstrząśnienie mózgu gwarantowane, a na samą myśl o czymś takim można dostać migreny!

Tymczasem dla dzięcioła to codzienność i nic nie wskazuje na to, że jest mu z tym źle. To, w jaki sposób ptak jest w stanie funkcjonować w takich warunkach, nurtowało naukowców od dawna. Chińscy badacze postanowili wyjaśnić ten fenomen, wykorzystując zdjęcia rentegenowskie, tomografię i szybką kamerę rejestrującą ruch głowy stukającego w pień dzięcioła. Okazuje się, że ewolucja wyposażyła dzięcioły w szereg przystosowań – kości czaszki mają budowę umożliwiającą tłumienie wstrząsów, mózg otoczony jest siateczką porowatych kości, a niepołączona trwale z resztą czaszki kość gnykowa posiada wyrostki tworzące coś na kształt klatki chroniącej czaszkę.
